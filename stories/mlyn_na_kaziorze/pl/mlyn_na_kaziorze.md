# Młyn na Kaziorze

Wędrując w Leboszowicach przedłużeniem ulicy Wiejskiej, około 3 kilometry po
wejściu w las docieramy do betonowego mostu. Od niedawna znajduje się przy nim
tablica z legendą, którą publikujemy na końcu artykułu. Jest to miejsce
szczególne. Choć prawie żadne ślady na to nie wskazują (a tych, które zostały,
trzeba dobrze szukać), to w tym miejscu przez długie wieki stał młyn. Dodatkowo
kawałek wcześniej, po lewej stronie tej trasy, znajdowały się rozległe
zabudowania folwarku, należącego do gromady Wielopole.

## Historia Kaziora

Poznajmy nieco bliżej historię tego miejsca.

Pochód wojsk polskich idących na odsiecz Wiedniowi w 1683 r. z pewnością
przemaszerował przez naszą okolicę. Wspomina o tym wiele przekazów i źródeł. Z
tego co wiemy, szedł w kierunku Rud bardziej przez Sośnicowice, niż przez
Pilchowice, ale jakieś zagony szukające zaopatrzenia mogły zapuścić się w lasy
nad Bierawką, w okolice interesującego nas młyna. O tym, jakie spożycie jadła i
(przede wszystkim) napojów miały maszerujące wojska, może świadczyć fakt, że
rudzcy cystersi, witający co prawda króla Sobieskiego zielonymi bramami,
troskliwie schowali przed jego oddziałami zapasy klasztornych napitków.
Ewakuowali również do Wrocławia całą klasztorną bibliotekę.

Osada Łęg i pobliski młyn na Kaziorze z pewnością istniały od dawna. Pojawiają
się na mapach pruskiego kartografa Christiana Friedricha von Wrede. Te ściśle
tajne do XX wieku (!) i bardzo szczegółowe mapy były sporządzone na zlecenie
pruskiego króla Fryderyka II. Można na nich zauważyć, że w miejscu, gdzie dziś
znajduje się hałda, były ogromne stawy. Interesujące nas miejsce nosi na mapach
nazwę "Kaschur". Na innych mapach z pierwszej połowy XIX w. znajdujemy je pod
nazwą "Kaschurowsky", w spisach pojawia się też nazwa "Kaczór". Na mapach z XX
w. pojawia się nazwa "Kadzor". Dzisiaj używa się "Kazior". Ciekawostką jest, że
po dojściu do władzy Adolfa Hitlera nawet ten mały młyn w środku lasu uległ
akcji germanizacyjnej i na jakiś czas zmieniono mu nazwę na... "Entenmühle"
(niem. młyn kaczek). Jak widać, znaczenie nazwy cały czas krąży wokół "kaczora".
Być może pierwszy (lub jakiś bardziej zasłużony) właściciel miał na nazwisko na
przykład "Kaczorowski"? Tego nie wiemy.

Wspomnianych stawów w miarę upływu czasu jest na mapach coraz mniej, znikają też
niektóre młyny. Co ciekawe, w spisach ludności (które prezentujemy poniżej)
zarówno Kazior, jak i pobliski Łęg co jakiś czas zmieniają przynależność
terenową.

**Leng (niem. Łęg)**

1871 – Forsthaus Leng, 2 domy, 13 osób, należy do gromady Leboszowice

1871 – Forsthaus Leng, 3 domy, 19 osób, należy do gromady Smolnica

1885 – Leng, 2 domy, 17 osób, należy do gromady Leboszowice

1885 – Leng, 1 dom, 10 osób, należy do obszaru dworskiego Smolnica (Gutsbezirk)

1895 – Leng, 2 domy, 18 osób, należy do gromady Leboszowice

1895 – Leng, 1 dom, 9 osób, należy do obszaru dworskiego Smolnica (Gutsbezirk)

1905 – Leng Forsthaus, 8 osób, należy do obszaru dworskiego Smolnica
(Gutsbezirk)

1905 – Leng Kolonie, 15 osób, należy do gromady Smolnica

1905 – Leng, 7 osób, należy do gromady Leboszowice

**Kazior:**

1871 – Wassermühle Kazior, 1 dom, 10 osób, należy do Gutsbezirk Wielopole –
Pilchowitz

1885 – Kaziormühle, 1 dom, 13 osób, należy do gromady Leboszowce

1885 - Kaziormühle, 1 dom, 8 osób, należy do gromady Wielopole – Pilchowitz

1895 – Kaziormühle, 1 dom, 10 osób, należy do gromady Leboszowice

1905 - Kaziormühle, 9 osób, należy do gromady Leboszowice

W spisach ludności ujmowano również wyznanie mieszkańców, co jest o tyle
przydatne badaczom, że kiedy pojawiają się tam osoby wyznania protestanckiego,
to zwykle stanowią obsługę folwarków, są najemnymi robotnikami itp. Na przykład
w 1871 roku ujęto dla obszaru Smolnica 7 osób tego wyznania.

Póki co nie udało się potwierdzić przekazu lokalnej legendy, ale taka jest wszak
natura podobnych opowieści. W każdej takiej historii kryje się kilka ziarenek
prawdy. Młyn na Kaziorze istniał, jak i kilkanaście innych w okolicy. Wojska
Jana III Sobieskiego z pewnością maszerowały przez tą okolicę i na pewno można
można przyjąć, że niejedna historia miłosna, podobna do tej opisanej w
legendzie, miała miejsce.

Dziś niewiele pozostało śladów po młynie, ale wprawny obserwator wypatrzy zapis
historii w terenie.

## Legenda

Dawne to były czasy, gdy miasto Gliwice otoczone było zewsząd borem i tylko
nieliczne wsie okalały zamożny gród, do którego to w sierpniu 1683 roku przybył
król Jan III Sobieski wraz z wojskiem, zmierzając na pomoc Austrii przed nawałą
turecką. Klasztor Franciszkanów przyjął wspaniałego gościa biesiadą i noclegiem.
Zachwycił się król smakiem i zapachem wypiekanego pieczywa w klasztornej
piekarni. Franciszkanie zdradzili królowi tajemnicę arcymistrzowskich wypieków,
które pochodziły ze zboża uprawianego w osadzie Łęg i mąki mielonej w leśnym
młynie tuż nad rzeką Bierawka.

Martwili się mnisi jednak o leśny młyn, z którego mąki od lat wypiekali
najwspanialsze chleby słynące swym kongenialnym smakiem w całym gliwickim
powiecie. Młynarz miał już swoje lata, a Pan Bóg poskąpił mu w swej dobroci
syna, dając trzy przepiękne córki. Król był człowiekiem wrażliwym na kobiece
piękno, lecz przede wszystkim uwielbiał dobre jadło, a że droga do Raciborza
wiodła przez lasy smolnickie, postanowił odwiedzić osadę Łęg z cudownym młynem.
Polecił władca swym ochmistrzom wypełnić wozy taborowe mąką leśnego młyna na
dalszą drogę ku granicy Austrii.

Na wyprawę wojenną wraz z królem wybrali się trzej młodzi żołnierze w nadziei
zdobycia sławy i rangi Towarzyszy Pancernych w boju z turecką nawałnicą. I to
oni jako pierwsi przyjechali pod młyn. Nim jeszcze zdążyli zeskoczyć ze swych
koni, zachwyciła ich uroda pięknych młynarek krzątających się wokół obejścia.
Dziewczyny były zaiste piękne, a młodzi żołnierze przystojni. Przypadło to do
gustu władcy, który postanowił po powrocie do kraju z Wyprawy Wiedeńskiej ożenić
trzy młode pary, każdej nadając prawa ziemskie i prawo do mielenia mąki na dwór
królewski. Najstarszy żołnierz, imieniem Kazimierz Kazior, ożenił się z piękną
Karoliną i pozostał z nią w leśnym młynie. Średni Jan wybrał Barbarę i wybudował
młyn w Leboszowicach, a najmłodszy Bartłomiej pojął za żonę Rozalię i w górnym
biegu rzeki w Pilchowicach postawił pierwszy w okolicy młyn murowany. Wszystkie
trzy młyny słynęły na całym Śląsku z mielenia wspaniałej mąki. Ale na zawsze
największym uznaniem króla cieszyły się wypieki z mąki młyna Kazior...

_Legendę spisał i tablicę sporządził pan Piotr Kulczyna._

_Opracowanie danych na podstawie analizy dostępnych dokumentów sporządziła pani
Kornelia Skrzypiec._

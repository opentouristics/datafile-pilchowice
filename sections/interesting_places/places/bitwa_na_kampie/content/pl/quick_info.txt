Zamierzchłe historie, które przed wiekami wydarzyły się na terenie leśnictwa Leboszowice, owiane są mgłą legend i podań ludowych przekazywanych ustnie przez mieszkańców z dziada pradziada. Potwierdzają to do dziś używane nazwy uroczysk ukrytych w głębi lasu, gdzie doszukać się jeszcze można zarysu zabudowań, odnóg rzecznych, zagłębień po fundamentach, fragmentów starych dróg i regularnie posadzonych drzew. Dziś są to wiekowe dęby i lipy, a nazwy takie jak Kazior, Szwedownik, Kozurówka, Korlowiec, Jakobswalde, Ungerszyc czy Bycza Górka tylko rozniecają ciekawość i zachęcają, by dowiedzieć się więcej o ich historii.
